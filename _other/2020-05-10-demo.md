---
title: "Pari sanaa suomalaisesta demoskenestä"
last_modified_at:
---  

Suomen demoskene on vastikään lisätty Unescon kansanperinnön listalle. Folkloristiikan kursseilla pari vuotta sitten tuli kirjoitettua monenmoista.



[Tämän uutisen innoittamana julkaistu.](https://www.museovirasto.fi/fi/ajankohtaista/demoskene-sahansoitto-ja-romanien-hevostaidot-elavan-perinnon-kansalliseen-luetteloon-12-uutta-kohdetta?fbclid=IwAR3FF7wpAWzU7Fk9F46KY2QIt6BrqWO5ydLl2YTVwnpsypsQr5waf4CZcHs)
 


#Suomalainen demoskene

Tuon suomalaisena aineettomana kulttuuriperintönä esille suomalaisen demoskenen ja siihen liittyvän kulttuurin. Skene on kiinnostavaa, koska se on teknologian ja tietokoneiden kehityksen sallimaa uutta kansanperinnettä, joka on kuitenkin jo käymässä “vanhaksi” teknoilun tarkoittaessa nykyään lähinnä pelaamista sekä sosiaalisivujen ja meemien selailua. Se ei ole myöskään puhtaan suomalaista, vaan periaatteessa täysin kansainvälistä, painottuen kuitenkin varsinkin pohjoiseen Eurooppaan ja juuri Suomeen. Se on suomalaista, muttei vain suomalaista; oli siellä Unescon listoilla paljon muitakin moniin maihin kuuluvia kulttuuriperintökohteita.

Demot viittaavat visuaalisiin, yleensä musiikkia sisältäviin tietokoneohjelmiin, joiden jujuna on saada mahdollisimman näyttävä ja monipuolinen esitys mahdollisimman pienikokoiseen ohjelmaan. Näin tekijöiden sekä luovuus, että raaka taito ja älykkyys pääsevät puoliinsa, ja kauniiden efektien luomiseksi joudutaan usein perehtymään ns. proseduraaliseen luomiseen, eli kuinka kuvio tai efekti saadaan luotua jonkin sen noudattaman säännönmukaisuuden perusteella sen sijaan, että tekijä kirjoittaisi sen auki. Tätä voi verrata kurssilla käsiteltyihin mnemoteknisiin työkaluihin, kuten runolaulannan mitallisuuteen, tai esimerkiksi jazz-musiikin improvisaatioon määrättyjen skaalojen ja sointukulkujen sisällä, joissa juurikin rakenne toimii ohjaamassa sisältöä.

Skenellä on Suomessa pitkä historia 80-luvulta eteenpäin. Jopa melkein kaikkien jo tuntemat Assembly-festivaalit olivat alunperin juurikin demoskenelle erikoistunut tapahtuma, vaikka ne nykyään ovat jäämässä taka-alalle pelien piiloon. Tällaisissa demopartyissa ryhmät luovat tai viimeistelevät demojaan, sekä esittävät niitä muille osallistujille demokilpailuissa. Demoihin liittyvä osaaminen on moni-alaista ja siirtyy osaajalta osaajalle. Niiden luominen vaatii valtavaa osaamista tekijöiltään, eikä selviä oppikirjoja tai internet-tutoriaalejakaan ole. Toiveikkaan alokkaan on etsittävä osaajia käsiinsä, perehdyttävä jo luotujen teosten toteutukseen, sekä hengattava sopivissa netin foorumeissa ja IRC-chattihuoneissa.

Demot ja niiden skene vaativat mielestäni varmasti suojelemista. Tietokonekulttuurissa on sukupolvien välillä laaja ero: siinä missä ennen piti käytännössä osata ohjelmoida jos halusi saada mitään aikaan laitteillaan, riittää nykyään näytön näpäytys ilman ymmärrystä taustalla taikovasta teknologiasta. Varsinkin laajempi tietoisuus aiheesta, sekä hyvien oppaiden luominen kiinnostuneille nörteille auttaisi huomattavasti tämän äärettömän mielenkiintoisen kulttuurin jatkumista ja selviämistä. En esim. itse ole koskaan käynyt Assyilla tai päässyt muutenkaan oikein sisälle demomaailmaan vaikka välillä melkein haluaisinkin.

En ole ainoa joka on asiaa pohtinut, tässä tietokonekulttuurin erikoislehden Skrollin käsittely aiheesta: [https://skrolli.fi/2013/07/miksi-demot-ovat-niin-tympeita/](https://skrolli.fi/2013/07/miksi-demot-ovat-niin-tympeita/)

Sekä tietenkin esimerkkinä pari sopivan tajunnanräjäyttävää demoa:

<iframe width="560" height="315" src="https://www.youtube.com/embed/jB0vBmiTr6o" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>

(Kyseessä on ns. 4k-demo, eli videon ja musiikin tuottava ohjelma vie alle 4 kilotavua muistia kovalevyltäsi. Tämä on vähemmän kuin tämä kirjoittamani teksti tallennettuna .docx Word-tiedostoksi.)

ja

<iframe width="560" height="315" src="https://www.youtube.com/embed/dtbpFNJJMBs" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>


Kirjoitettu 2016