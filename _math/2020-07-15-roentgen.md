---
title: "Kokonaisvaihtelumenetelmät röntgentomografiassa"
last_modified_at:
author: pena
---

Total Variation methods in computational X-Ray tomography, 2017. The work is in Finnish, as is this post.


[Linkki tutkielmaan.](https://gingerdeer.github.io/images/kandi.pdf)


Kirjoitin kandidaatintutkielmani Helsingin Yliopistossa teollisuusmatematiikan professori Samuli Siltasen alaisuudessa. Olin käynyt hänen soveltavan matematiikan kursseillaan ja pidin hänen tyylistään. Koin aiheen myös mielenkiintoiseksi ja hyödylliseksi, sillä se oli matemaattisesti haastava, mutta myös soveltava ja tosimaailmaan relevantti. Röntgentomografiasta on myös helpompi kertoa ei-matemaattiselle kuulijalle, kuin jostain puhtaan matemaattisesta aiheesta kuten perusryhmistä tai ratkaisujoukoista. Soveltavuutensa vuoksi aihe sisälsi myös MATLAB-ohjelmointia.


Tutkielman palautettuani päätin kuitenkin, ettei MATLAB ole minulle tarkoitettu :)


Laskennallinen röntgentomografia on yksi tunnetuimpia ns. Inversio-ongelmien sovellusalueita. Inversio-ongelmissa tutkitaan vaikeita ja huonosti aseteltuja ongelmia, joissa ongelma-alueen mahdollistamien havaintojen perusteella pyritään selvittämään niiden takana oleva ilmiö, jota ei voida suoraan havainnoida tai mitata. Röntgentomografian tapauksessa on mahdollista mitata kappaleen, kuten ihmisruumiin, läpi kulkeneiden röntgensäteiden vahvuuden muutos. Kappaleen sisäistä rakennetta ei kuitenkaan ole mahdollista havainnoida vahingoittamatta kappaletta. Koska tiedämme, että säteet kuitenkin reagoivat sen verran kappaleen kanssa, että ne heikkenevät riippuen kappaleen rakenteesta, voimme rakentaa mallin tälle reaktiolle. Inversio-ongelma on nyt tämän mallin puitteessa vastaanottaa mittaustulokset ja löytää tapa "invertoida", eli kääntää, malli ja löytää kappaleen sisäinen rakenne. 


Kokonaisvaihtelumenetelmät viittaavat menetelmiin, joissa ratkaisunmuodostuksessa otetaan huomioon ratkaisun ns. kokonaisvaihtelu. Tämä tarkoittaa, että jatkuvasti muuttuvat arvot ovat epätodennäköisempiä, ja yhtenäisempiä alueita sisältävät ratkaisut todennäköisempiä. Röntgentomografiassa ratkaisu on kaksiulotteinen (joskus myös kolmiulotteinen) kuva kappaleen sisäisestä rakenteesta, ja pienemmän kokonaisvaihtelun omaava ratkaisu sisältää tällöin enemmän yhtenäisiä alueita, kuten luukuori, jonka  tiheys on keskimäärin vakiota kappaleen ympärillä verrattuna aivonesteeseen. Pienempi kokonaisvaihtelu tarkoittaa siis selvemmin eri kappaleista koostuvaa kuvaa, jossa on vähemmän kohinaa.


Kyse on niinkutsutusta regularisaatiomenetelmästä, jossa tuodaan ongelma-alueeseen olennaista a priori -tietoa mukaan ratkaisun rakentamiseen. Tässä tapauksessa pidetään a priori hyväksyttävänä oletuksena sitä, että luonnolliset kuvat, sekä luonnollisten kappaleiden röntgenkuvat, koostuvat yhtenäisistä kappaleista ja alueista mielivaltaisen vaihtelun sijaan.


Kokonaisvaihtelumenetelmiä inversio-ongelmien ratkaisemiseen on monia. Tässä työssä keskitytään Chambollen-Pockin menetelmään, joka esiteltiin vuonna 2010. Alkuperäinen julkaisu on luettavissa [tästä](https://hal.archives-ouvertes.fr/hal-00490826/document). Julkaisussa menetelmää demonstroitiin mm. kuvien kohinansuodatukseen, joka aiheena liittyykin röntgenkuvien rekonstruktioon, sillä rekonstruktoissa pyritään minimoimaan mahdollisista mittausvirheistä tai liian vähäisestä datamäärästä seuraavaa kohinaa.


Aihe oli itselleni haastava. Haasteita oli sekä teorian että käytännön sovelluksen yhteydessä. Menetelmä perustuu konveksioptimisaation teoriaan, jota itsessään ei usein opeteta. Muun muassa subgradientti ja konveksi konjugaatti olivat täysin uusia käsitteitä itselleni. Optimisaatio itsessään on laaja oma matematiikan ja soveltavan matematiikan alansa, jota olen vasta myöhemmin pyrkinyt ymmärtämään tarkemmin. Menetelmä itsessään ratkaisee satulapisteongelman äärellisulotteisten vektoriavaruuksien välillä. Tämä matemaattinen näkökulma on sovitettava röntgentomografian ongelma-alueeseen, jossa mallinnetaan, miten kappale synnyttää mittaustulokset. Malli on myös muunnettava muotoon, jossa sitä voi käsitellä tietokoneella.


Luotin paljon jo olemassaolevaan koodistoon työtä tehdessäni. Tietokoneistettua käsittelyä varten on muodostettava ns. Radon-matriisi, joka esittää kuvausta kappaleen pikselimuotoisesta kuvasta röntgenmittauksiksi. Matriisi on sidottu mittaustapaan, kuten säteiden määriin ja kulmiin. Tämä kuvaus on sitten invertoitava, jotta tätä mittaustapaa seuraavista oikeista mittaustuloksista voidaan pyrkiä luomaan rekonstruktioita. Monet laskut vaativat aikaa tietokoneella, ja mahdollisten bugien löytäminen ja korjaaminen oli näin ollen hidasta. MATLAB ei myöskään ole missään nimessä lempikieleni, muun muassa sen vuoksi, että jokainen funktio vaatii oman tiedostonsa. Tällöin työkansio täyttyy helposti, ja toimivien funktio- (eli tiedosto-)nimien tärkeys korostuu merkittävästi. On helppo menettää yhtenä iltana hyvin alkanut "flow", kun täytyy etsiä oikea paikka, mihin uutta toiminnallisuutta kirjoitti, tai muuten vaan eksyä tiedostoviidakkoon. Tämä on tietenkin vain henkilökohtainen mielipiteeni ja kokemukseni. MATLAB on laajasti käytössä oleva suosittu ja voimakas työkalu, ja on monia alueita, missä se on yksinkertaisesti paras muihin vaihtoehtoihin verrattuna. Esimerkiksi Python-kielen numeeriset ympäristöt ovat nykypäivänä erittäin kehittyneitä ja suosittuja, mutta monin paikoin MATLAB vie nykyäänkin voiton. MATLAB on myös vahvasti sidottu omaan kehitysympäristöönsä, joka tarjoaa monia lisätyökaluja pelkän koodin ajamisen lisäksi. Olen itse kuitenkin suoraan sanottuna huono käyttämään IDE-ympäristöjä ja suosin useimmiten yksinkertaista tekstieditoria.


Vertasin yllä mainitsemaani menetelmää perinteiseen Radon-inversion menetelmään. Lopputuloksena on mainittava, että vaikka Radon-inversio on erittäin toimiva ja teoreettisesti pätevä inversiomenetelmä röntgentomografiseen rekonstruktioon, se antaa äärimmäisen heikkoja tuloksia, jos mittauksia ei oteta tarpeeksi monta kappaletta koko kappaleen ympäri tasaisesti eri kulmista. Kokonaisvaihtelua minimoiva ratkaisu kykenee antamaan luotettavia rekonstruktioita huomattavasti pienemmillä kulmilla,  ja näin ollen siis myös pienemmillä säteilymäärillä. Kokonaisvaihtelupohjaiset menetelmät ovat myös yleiskäyttöisiä, ja niitä voidaan soveltaa myös muihin inversio-ongelmiin kuin röntgentomografiaan.


[Työ on palautettu syksyllä 2017. Se hyväksyttiin korkeimmalla arvosanalla.](https://gingerdeer.github.io/images/kandi.pdf)


<object id="kandi" data="/images/kandi.pdf" type="application/pdf" width="100%" height="750rem;">
<p>This browser does not support PDFs. Please download the PDF to view it: 
<a href="/images/kandi.pdf">Download PDF</a>.</p>
</object>


[Ohessa myös työlle kirjoittamani kypsyysnäyte.](https://gingerdeer.github.io/images/kypsyys.pdf)


<object id="kypsyys" data="/images/kypsyys.pdf" type="application/pdf" width="100%" height="750rem;">
<p>This browser does not support PDFs. Please download the PDF to view it: 
<a href="/images/kypsyys.pdf">Download PDF</a>.</p>
</object>
